---
layout: page
title: About
---

##Par semikolu

Informācijas tehnoloģijas ir ļoti plaša sfēra. Tie nav tikai mūsu ikdienā lietojamie datori vai mobilie telefoni, un tas nav tikai internets. Informācijas tehnoloģijas caurvij gandrīz katru mūsdienu cilvēka darbību, viņam to nemaz nemanot, un es esmu diezgan drošs, ka arī cilvēki, kuri nedarbojas IT profesijās, ir ne tikai ieinteresēti šajā jomā, bet arī zina vienu otru noderīgu lietu par tehnoloģiju pasauli, bet ne visiem pietiek laika un apņēmības, lai uzturētu savu blogu, kurā dalīties ar šīm zināšanām.

Semikols ir iespēja katram izteikties garākā tekstā par to IT tēmu, kas viņam tuvāka. Uzsvars blogā tiek likts uz aplikāciju izstrādi, jo Latvijā nav īpaši daudz blogeru, kas par to rakstītu, bet jūs varat iesūtīt rakstus par dajebko, kas ir on-topic: aplikāciju apskati, aparatūras apskati, savi projekti, jaunumi tehnoloģiju pasaulē, saistoši IT tematikas video YouTube vietnē, you name it! Tiem arī nav jābūt kilometrīgiem rakstiem, pietiks ar pamatdomas izklāstu, galvenais, lai rakstam būtu jēga.

###Publicēšanas process

Tā kā Semikols ir veidots ar Jekyll palīdzību, tad te nav nekādas satura vadības sistēmas, caur kuru var veidot rakstus, līdz ar to arī nav vajadzības nekur reģistrēties. Tiklīdz jums rodas kāds labs temats, uzrakstiet to un nosūtiet lapas administratoram uz [e-pastu](mailto:dzerviniks.aigars@outlook.com). Tas arī viss. Par publicēšanu parūpēsies administrators (es).

###Atsauces uz autoriem

Jūs visticamāk gribēsiet, lai bloga lasītāji zina, kas ir attiecīgā raksta autors, tādēļ, pirmo reizi iesūtot rakstu (vai arī darot to no jauna e-pasta) pievienojiet informāciju par sevi - vārds, uzvārds (ko var aizvietot ar kādu lietotājvārdu, ja ir tāda vēlme) un neliels apraksts par sevi būtu galvenās lietas, bet papildus varat pievienot kādu interneta vietni, kurā jūs esat atrodams (piemēram, Twitter), kā arī, ja vēlaties, lai pie apraksta rādītos arī jūsu bilde, piereģistrējieties [Gravatar](http://en.gravatar.com/) ar e-pastu, no kura sūtāt rakstu, un pieminiet vēstulē, ka vēlaties, lai bilde rādītos.

###Rakstu formāts

Raksta formātam nav īpašas nozīmes. Jekyll izmanto Markdown, tādēļ rezultātā visi raksti tiks pārveidoti uz to, bet, ja nezināt Markdown sintaksi, nav nepieciešamības to apgūt (bet iesaku, jo Markdown ir laba lieta, ko zināt). Varat droši veidot rakstus txt formātā, kā Word vai citas ofisa programmas dokumentus, vai pat PDF un eksotiskākos formātos. Galvenais, ko jāpatur prātā, ir attēli. Word gadījumā varat tos likt pa tiešo dokumentā, bet, izmantojot citus formātus, attēlus vajadzētu pievienot atsevišķi pielikumā, norādot tekstā, kur tiem jāatrodas, ar kādiem izmēriem un kā novietotiem (centrēts, labajā pusē, kreisajā pusē).

###Moderācija

Šis process visticamāk nebūs "jūs iesūtījāt, es publicēju" tipa, jo man var gadīties kādas neskaidrības, jums var gadīties aizmirst kādu attēlu, jūs varat izrādīties trollis un iesūtīt velns vien zina ko, vai arī tekstā var vienkārši būt kādas gramatikas vai interpunkcijas kļūdas (pie stila es nelīdīšu), tādēļ es noteikti pārskatīšu katru rakstu un vajadzības gadījumā sazināšos ar jums detaļu apspriešanai.

<hr>

Semikols nav radīts peļņai, bet gan lai brīvi dalītos ar informāciju un radītu kvalitatīvu saturu Latvijas interneta videi, tādēļ samaksu par rakstiem nepiedāvāju, jo arī pats es no tā neko negūstu.